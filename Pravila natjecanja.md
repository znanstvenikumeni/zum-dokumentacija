# Pravila natjecanja „Znanstvenik u meni! 2020.“
Radna verzija Organizacije natjecanja. Čeka konačan prijedlog i javnu raspravu.

## Tko organizira natjecanje?
Natjecanje Znanstvenik u meni! 2020. suorganiziraju Educateam i Društvo za edukaciju van okvira kroz neprofitnu inicijativu Together for Knowledge Initative.
## Tko se može natjecati?
U natjecanju mogu sudjelovati svi učenici srednjih škola u Republici Hrvatskoj.

Moguće je natjecati se samostalno ili u paru, a jedan učenik može nastupati u samo jednoj prezentaciji.
## Kako se natječe?
Od natjecatelja se očekuje da izaberu temu iz znanosti i da osmisle način kako da ju na zanimljiv i učinkovit način objasne generalnoj publici – osmišljavajući svoj nastup. 

U prvoj fazi natjecanja, učenici se natječu snimanjem svoga nastupa u obliku video snimke i prilaganjem iste prilikom prijave na natjecanje.

Na temelju prve faze natjecanja, a nakon obrade glasova žirija i javnosti prema postupku opisanom u poglavlju "Tko i kako ocjenjuje radove?", 8 do 15 najboljih natjecatelja će biti pozvano na Završnicu natjecanja gdje će nastupati uživo pred žirijem i publikom.

Nastupi uživo moraju trajati između 2 i 4 minute, a video snimke mogu trajati do 30 sekundi duže (dakle, do 4 minute i 30 sekundi). Sve prezentacije koje ne udovoljavaju ovom uvjetu bit će diskvalificirane.
## Što je potrebno za prijavu?
Za sudjelovanje u natjecanju nužno je imati jednog ili dva nastavnika kao mentora. Nije ograničen broj radova kojima nastavnik može biti mentor.

Ako je natjecatelj mlađi od 16 godina, za sudjelovanje u natjecanju nužno je priložiti potpisan pristanak roditelja ili skrbnika, bilo prilikom prijave na natjecanje, naknadno e-mailom na natjecanje@znanstvenikumeni.org ili poštom na adresu Educateam d.o.o., za natjecanje „Znanstvenik u meni“, Mašićeva 3a, 10000 Zagreb. Prilikom internetskog dostavljanja nije bitno je li pristanak skeniran ili fotografiran ako je čitljiv. Natjecatelji koji imaju 16 ili više godina prijavom na natjecanje daju svoju implicitnu (odnosno, na mjestima eksplicitnu) suglasnost u skladu s Politikom privatnosti i Općom uredbom o zaštiti osobnih podataka.

Za prijavu na natjecanje potrebno je koristiti @skole.hr e-mail adresu. Ako učenik takvu adresu nema, može kontaktirati organizaciju natjecanja.
## Što je zabranjeno?
Uporaba računala i drugih tehničkih pomagala nije dozvoljena, dok uporaba jednostavnih rekvizita je dozvoljena. 

(Što ovo znači? Dozvoljeno je korištenje rekvizita koji su jednostavni i dekorativni i/ili pomažu u nekoj mjeri demonstriranju teme kojom se rad bavi, ali ne preuzimaju komunikacijsku ili prezentacijsku ulogu natjecatelja. Korištenja alata koji bi mogli olakšati ili preuzeti dio komunikacijskih i prezentacijskih uloga natjecatelja, poput PowerPointa, papira s tekstom, dijagrama, grafoskopa i sličnoga je načelno zabranjena, osim ako je upravo taj alat tema rada ili usko vezan uz temu rada te ako se koristi isključivo u demonstrativne svrhe. Cilj ovoga pravila je da se što bolje iskažu komunikacijske i prezentacijske vještine natjecatelja i ono će se u skladu s tim načelom i primjenjivati. Ako niste sigurni uklapa li se rekvizit ili pomagalo u ovo pravilo, slobodno se obratite Organizaciji natjecanja.)

Uređivanje videozapisa dozvoljeno je tek za potrebe blage korekcije boja, slike i zvuka, ali ne za potpunu zamjenu ili drastično uređivanje ijednog elementa videozapisa – dakle, uređivanje MORA BITI neprimjetno. 

Strogo je zabranjeno rezanje dijelova, jump-cut tehnika, prijelazi, animacije, specijalni efekti i slične promjene. Dakle, video zapis mora biti snimljen u jednom 'komadu' i kao takav mora biti predan. 

Korištenje prezentacijskih alata (npr. Microsoft PowerPoint, LibreOffice Impress, Google Slides, Prezi), projektora i sličnih tehnologija je također zabranjeno.

S obzirom na to da je u radu moguće sudjelovanje jednog ili dva učenika srednje škole, statisti su također zabranjeni.

Najstrože je zabranjeno korištenje djela drugih autora koja su zaštićena autorskim pravima ili drugim pravima intelektualnog vlasništva. 

Nastupi trebaju biti točne, provjerene i objektivno predstavljene, jasne i koherentne te nadasve zanimljive i karizmatične. Organizacija natjecanja će se pobrinuti da znanstvena točnost nastupa bude recenzirana od strane kompetentnih stručnjaka.

## Kako sankcioniramo kršenje ovih pravila?

Kršenje pravila može rezultirati diskvalifikacijom ili značajnim negativnim bodovima.

Za korištenje prezentacijskih alata dodjeljujemo minimalno 5, a maksimalno 15 negativnih bodova. 

Za izrezivanje videozapisa, jump-cut tehniku i druga nedozvoljena uređivanja videozapisa dodjeljujemo minimalno 4, a maksimalno 16 negativnih bodova.

Za statiste dodjeljujemo 1 negativan bod. Za foley dodjeljujemo 1 negativan bod.

Za više od dvije osobe u prezentacijskoj ulozi u nastupu, rad će biti diskvalificiran.

Za kršenje autorskih prava i drugih prava intelektualnog vlasništva, rad će biti diskvalificiran.

Znanstveno netočnim prezentacija dodijelit ćemo minimalno 4 negativna boda, a maksimalno 25 negativnih bodova ili će iste biti diskvalificirane. 

Intervali negativnih bodova su intervali upravo iz razloga što nisu sva kršenja pravila jednaka te se negativni bodovi dodjeljuju prema ovim pravilima i prema značaju kršenja istih.

## Tko i kako ocjenjuje radove?
Nastupe u obje faze ocjenjuje žiri na skali od 1 do 5, što normalizirano na skalu 1 do 10 čini 90% osnovne ocjene rada u prvoj fazi. Identitet članova žirija javno je poznat.

10% osnovne ocjene rada u prvoj fazi temelji se na glasovima publike, pri čemu se radovi boduju u odnosu na rad s maksimalnom ocjenom publike. Više o tome kako ovo računamo možete naći ovdje

U Završnici ocjena rada je aritmetička sredina ocjena članova žirija na skali od 1 do 5.

Radovi također mogu osvojiti negativne bodove u prvoj fazi. 

Za kršenje Pravila natjecanja u svim kontekstima osim znanstvene točnosti, negativne bodove dodjeljuju članovi Production and Outreach tima Together for Knowledge Inicijative uz mogućnost konzultacije s ostalim članovima. Identitet članova organizacije natjecanja može, ali ne mora biti javno poznat.

Znanstvenu točnost nastupa recenziraju kompetentni stručnjaci za relevantno područje znanosti. Identitet stručnih recenzenata drži se tajnim.

## Smatram da sam zakinut(a) na natjecanju. Kome se i kako mogu žaliti?

**Prijedlog 1:**

Ako smatrate da ste zakinuti odlukom Organizacije natjecanja u vezi dodjele negativnih bodova ili diskvalifikacije, možete podnijeti žalbu Organizaciji natjecanja na natjecanje@znanstvenikumeni.org. Žalbe je moguće podnijeti u roku 36 sati od preliminarnih rezultata, a Organizacija natjecanja će odgovoriti u najkraćem mogućem roku.

Žalbe podnesene izvan navedenog roka se neće razmatrati.

Ako smatrate da ste zakinuti ocjenama žirija, možete podnijeti žalbu Organizaciji natjecanja na natjecanje@znanstvenikumeni.org u roku 12 sati od preliminarnih rezultata, a Organizacija natjecanja će odgovoriti u najkraćem mogućem roku. 

Žalbe podnesene izvan navedenog roka se neće razmatrati.

**Prijedlog 2:**
Ako smatrate da ste zakinuti Odlukom organizacije natjecanja u vezi dodjele negativnih bodova ili diskvalifikacije, možete podnijeti žalbu Organizaciji natjecanja **javno** na (neki link). Žalbe je moguće podnijeti u roku 36 sati od preliminarnih rezultata, a Organizacija natjecanja će odgovoriti u najkraćem mogućem roku.

Žalbe podnesene izvan navedenog roka se neće razmatrati.

Ako smatrate da ste zakinuti ocjenama žirija, možete podnijeti žalbu Organizaciji natjecanja **javno** na (neki link) u roku 12 sati od preliminarnih rezultata, a Organizacija natjecanja će odgovoriti u najkraćem mogućem roku. 

Žalbe podnesene izvan navedenog roka se neće razmatrati.

--------------------

Ako smatrate da je Organizacija natjecanja nepravedno postupila ili da je neka odluka Organizacije natjecanja krši Vaša prava koja pružaju ova Pravila i/ili nadležni propisi, protiv istih postupaka i odluka možete podnijeti žalbu Timu za pravne poslove, usklađenost sa zakonom i financije na lcf@togetherforknowledge.eu.

## Želim pružiti povratne informacije na natjecanje/pravila. Gdje to mogu učiniti?
Slobodno nam se obratite e-mailom na natjecanje@znanstvenikumeni.org. 
