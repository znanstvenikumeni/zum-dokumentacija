

Pravila natjecanja u komunikaciji znanosti “Znanstvenik u meni! 2019.”

Natjecanje Znanstvenik u meni! 2019. suorganiziraju Educateam i Društvo za edukaciju van okvira.

U natjecanju mogu sudjelovati svi učenici srednjih škola u Republici Hrvatskoj. Moguće je natjecati se samostalno ili u paru, a jedan učenik može nastupati u samo jednoj prezentaciji.

Za sudjelovanje u natjecanju nužno je imati jednog ili više nastavnika kao mentora, pri čemu nije ograničen broj radova kojima nastavnik može biti mentor.

Ako je natjecatelj mlađi od 16 godina, za sudjelovanje u natjecanju nužno je priložiti potpisan pristanak roditelja ili skrbnika, bilo prilikom prijave na natjecanje, naknadno e-mailom na mbm@educateam.hr odnosno natjecanje@znanstvenikumeni.org ili poštom na adresu Educateam d.o.o. (za Natjecanje “Znanstvenik u meni”), Mašićeva 3a, 10000 Zagreb.

Prilikom internetskog dostavljanja nije bitno je li pristanak skeniran ili fotografiran ako je čitljiv.

Natjecatelji koji imaju 16 ili više godina prijavom na natjecanje daju svoju implicitnu suglasnost u skladu s Politikom privatnosti i Općom uredbom o zaštiti osobnih podataka.

U prvoj fazi natjecanja, učenici se natječu snimanjem svoje prezentacije u obliku video snimke i prilaganjem iste prilikom prijave na natjecanje. Za prijavu, potrebno je koristiti @skole.hr e-mail adresu, a ako učenik iz nekog razloga nema takvu adresu, može kontaktirati organizaciju natjecanja e-mailom. Nedugo nakon isteka roka prijave, prezentacije će biti javno objavljene na web stranici natjecanja.

Prezentacije uživo moraju trajati između 2 i 4 minute, a videozapisi mogu trajati do 30 sekundi duže (dakle, do 4 minute i 30 sekundi). Sve prezentacije koje ne udovoljavaju ovom uvjetu bit će diskvalificirane.

Teme prezentacija ne moraju nužno pokrivati isključivo srednjoškolsko gradivo te mogu biti izvan okvira istoga.

Uporaba jednostavnih rekvizita je dozvoljena, ali uporaba računala i drugih tehničkih pomagala nije. Uređivanje videozapisa dozvoljeno je tek za potrebe blage korekcije boja, slike i zvuka, ali ne za potpunu zamjenu ili drastično uređivanje ijednog elementa videozapisa – dakle, uređivanje mora biti neprimjetno. Rezanje dijelova, jump-cut tehnika, specijalni efekti i slične promjene, kao i korištenje prezentacijskih alata, projektora i sličnih tehnologija prilikom uređivanja videozapisa može rezultirati diskvalifikacijom ili značajnim negativnim bodovima.

Kategorije natjecanja:

-    Humanističke znanosti
-    Kemija i srodne znanosti
-    Fizika i srodne znanosti
-    Biologija, medicina i srodne znanosti
-    Matematika, informatika, elektrotehnika i srodne znanosti
-    Ostale znanosti

Interdisciplinarne prezentacije, kao i prezentacije koje ne udovaljaju strogo niti jednoj od ovih kategorija su također dozvoljene te se trebaju prijaviti u kategoriju Ostale znanosti.

Prezentacije trebaju biti točne, provjerene i objektivno predstavljene, jasne i koherentne te nadasve zanimljive i karizmatične. Organizacija natjecanja će se pobrinuti da znanstvena točnost prezentacija bude recenzirana od strane kompetentnih stručnjaka te će znanstveno netočne prezentacije biti diskvalificirane.

Ocjenjuje se kvaliteta prezentacije, a ne kvaliteta videozapisa.

Nakon objave videozapisa, svaki član žirija će bodovati rad s do 5 bodova te rangirati radove po broju bodova. Istovremeno, javnost će moći glasati za svoje omiljene prezentacije (rangirajući pet omiljenih prezentacija kojima će se dodijeliti 1, 2, 3, 4 ili 5 bodova).

Nakon završetka glasovanja, objavit će se konačna i javna rang lista koja će uzimati u obzir i glasove žirija i normalizirane glasove publike, a prije samog početka glasovanja će se objaviti točna metodologija računanja ukupnog broja bodova.

Na temelju konačne rang liste, bit će pozvano od 8 do 15 natjecatelja u drugu, završnu fazu natjecanja u kojoj će natjecatelji pred žirijem uživo nastupati. Nakon nastupa, žiri će izabrati tri najbolje prezentacije te im dodijeliti nagrade.

U slučaju da za tim bude potrebe, organizacija natjecanja može promijeniti ili dopuniti ova Pravila posebnim odlukama o kojima će natjecatelji biti obaviješteni.
